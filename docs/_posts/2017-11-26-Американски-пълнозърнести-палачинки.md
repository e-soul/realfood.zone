# Американски пълнозърнести палачинки

Събота и неделя си е време за палачинки. Не знам дали ни е културна осбеност на нас българите да ядем палаичнки уикенда, или просто детския ми спомен е такъв - мама правеше палачинки събота и неделя. Почти винаги.
Този вариант на палачинки малко наподобява американските такива. Моята рецепта е такава, че намазвам тигана с масло преди да сложа палачинката и смятам, че това изцяло променя вкуса ѝ. Страшно ароматна е. Канелата също. Изобщо познава се като правя палачинки - цялата къща ухае на леко разтопено масло и канела. Мммм....

Продукти за 8 палачинки (2 порции)

<ul>
	<li>2 бр. яйца</li>
	<li>65 гр. пълнозърнесто брашно от лимец</li>
	<li>65 мл. прясно мляко</li>
	<li>1 ч.л. канела</li>
	<li>1 ч.л. нерафинирана кафява захар</li>
	<li>щипка сол</li>
	<li>1 ч.л. бакпулвер</li>
	<li>масло за намазване на тигана</li>
</ul>

Пускам котлона да се загрее тигана за палачинки - ускорява процеса, в случай че имате нетърпеливи дегустатори. Смесвам мокрите съставки заедно с подправките и бакпулвера. Постепенно пресявам брашното като, тъй като е пълнозърнесто, накрая в цедката остават люспите на зрънцата лимец. Тях добавям също! Бъркам хубаво с телена бъркалка и като се загрее тигана намазнявам с маслото - под 1 гр. е на палачинка. И внимавайте котлона да не е прекалено силен. Ако маслото покафенее, това означава че е изгоряло. Тази мазнина е вредна за консумация. Аз си държа котлона на степен 4-5 от 9, за да не прегаря. По-бавно става, но пък си струва. 
Всеки обича палачинките си с различна заливка. Аз обичам мармаладите на Хармоника. Особено тези, които нямат захар :) Обичам и мед. Ако пропусна заливката си нарязвам малко плод, или си правя мой си “мармалад”. Един такъв пример е: круши на пара или печени. След като станат готови заливам с малко мед и канела. Ммммм. Или намачкан банан с какао. Бананът може да се комбинира добре и с лешников тахан, фъстъчено масло.... варианти много

Да ви е сладко!