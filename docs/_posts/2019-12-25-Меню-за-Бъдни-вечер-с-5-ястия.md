---
title: Меню за Бъдни вечер с 5 ястия
description: Най-хубавият семеен празник!
---
![Вкусно!](/images/2019/12/93F25371-0DE4-4B47-B5BD-ECF8FE3CC9C3.jpeg "Да Ви е сладко!")

Случвало се за Бъдни Вечер да поръчаме готови ястия. Вече много ресторанти предлагат тази услуга. Например, когато синът ми беше на 1 година, беше много по-удобно да поръчаме храна, от колкото да прекарам толкова часове в кухнята. И все пак, смятам, че с добро планиране при приготвяне на ястията, пак можете да обърнете достатъчно време на семейството си и да имате домашно приготвена, вкусна трапеза.

Ето и отделните ястия на вечерята:
- пълнени чушки с ориз
- боб яхния
- пуканки
- компот
- питка

Най-напред приготвяме боба, защото отнема най-много време, но пък през повечето време просто къкри, така че можем да правим нещо друго в същото време:

Продукти:
200гр. Сух боб
1 малка глава кромид лук
1 малък морков
1 с.л. Сладък червен пипер
1 с.л. Чубрица
1/2 с.л. Джоджен
Сол
Пресен магданоз

Предварително накисваме боба от предната вечер във вода като отношението боб към вода да е 1:3. Изплакваме го и го слагаме в тенджера с вода, така че да го покрие и отгоре да останат 1-2 пръста вода. След като боба заври, изхвърляме водата и измиваме хубаво боба. Пълним тенджерата наново със същото количество студена вода и след като заври добавяме 1 глава ситно нарязан лук и един морков. Добавяме и супена лъжица сладък червен пипер, чубрица и половин с.л. джоджен и пресен магданоз, нарязан на ситно. Така бобът е хубаво да поври поне един-два часа. Прибавяме след това нарязани на ситно няколко червени печени чушки. Варим боба още 2-3 часа на слаб огън като добавяме вода, ако е необходимо. След като боба е почти напълно омекнал, добавяме сол.

Питката може да започнем да печем малко преди да направим чушките. За нея ползваме следните продукти:

400гр. Кисело мляко
1ч.л. Сода
1 с.л. Бакпулвер
1 ч.л. Сол
2ч.ч. + колкото поеме бяло брашно
4 с.л. Зехтин
1 яйце за намазване

В купа слагаме киселото мляко, содата, бакпулвера. Добавяме двете чаши брашно и наливаме бавно зехтина. Оставяме за малко сместа за 10-тина минути на стайна температура. В същата купа добавяме солта и толкова брашно, че да се оформи топка тесто, която можем да вземем лесно в ръка, без да изтича от нея. Първоначално бъркам с лъжица, а след това започвам с ръка. Като се оформи топка прехвърлям на плота и меся гладко тесто. Слагам питката в кръгла тава, намазана със зехтин и поръсена с брашно. Надупчвам питката с вилица и слагам в студена фурна, която вклчвам на 200 градуса на вентилатор. След като фурната достигне темрпартурата от 200 градуса, намалявам на 180 и пека още 20-30 минути. Намазвам питката с яйцето и я връщам за още 10-тина минути. Изваждам и покривам с хавлиена кърпа, която не е изпрана с омекотител.

Постните чушки приготвяме много лесно:

1 пакет сушени червени чушки.
1 глава лук
1 ч.л. Червен пипер
1 с.л. Чубрица
4 с.л. Зехтин
1 чаша ориз
1 кубче зеленчуков <a href="https://www.zoya.bg/Зеленчуков-бульон-–-кубчета-–-10-бр.6059">бульон</a>, разтворено в 500мл вода.

Запържваме ориза в мазнината и добавяме лука и подправките. Прибавяме отцедения и измит ориз и го запържваме, докато не стане прозрачен. Добавяме двойно количество бульон на ориза вътре в тигана и варим до почти пълното сготвяне на ориза. След това запарваме чушките в гореща вода, докато умекнат. Пълним със сготвения ориз и лук и на дъното на тавата наливаме остатъка от разтворения бульон. Ако няма бульон наливаме вода. Запечатваме тавичката с алуминиево фолио и слагаме във фурната, веднага след като се опече питката. Печем за 30 минути на 180 градуса. И след това още 10 като махнем фолиото.

Пуканките можем да започнем да правим след като сме сложили чушките да се пекат. За тях ни трябва дълбока тенджера с капак, шепа царевица за пукане, 1 с.л. Кокосово масло и малко сол. Слагаме тенджерата на котлона с кокосовото масло и солта докато се загреят. След това изсипваме царевицата за пукане и бързо затваряме капака. Пуканките ще са готови скоро. Раздрусвайте тенджерата периодично, защото много лесно загарят.

Така вечерята ни за Бъдни Вечер е готова! Весел празник.

![Вкусно!](/images/2019/12/64CA07F9-328C-4627-AA73-34FA4A8576F9.jpeg "Да Ви е сладко!")

![Вкусно!](/images/2019/12/E57C3A75-630C-4731-955F-6D966E8B8EA9.jpeg "Да Ви е сладко!")
