# Смути със спанак, ягоди и банан

Винаги ми е било любопитно у нас какво точно хората наричат смути. Пила съм “смути” във Fresh Break, което хич не беше “смуут”. Плуващи (средно големи) парчета спанак, замразени плодове и какво ли още не в малко кисело мляко и ето - смути. Често даже ми се е случвало да не мога да го “изпия” с предоставената сламка, ами да си поискам лъжичка. Да, ама не! За мен, пък и май за доста хора, смутито (от амглийски smooth) трябва да бъде с гладка текстура. Трябва да е много фино смляно, почти като сок, да усещаме само ароматите на прекрасните му съставки(и ако може да замаскираме леко тези на зеленолистните :)). Затова и големите компании, производители на блендери, се бият чий блендер прави по-гладко смути :)
Смутитата са отличен начин да приемаме така полезните зеленолистни зеленчуци. Най-често в рецептите присъстват спанак, кейл, магданоз, манголд и др.

Моето смути тази сутрин беше гладко и свежо, и леко сладко. Точно както го харесвам :)

Продукти за 1 (почти препълнена) чаша:

<ul>
	<li>1-2 шепи пресен спанак</li>
	<li>8-10 замразени или сурови ягоди</li>
	<li>1/2 банан</li>
	<li>1 с.л. смляно ленено семе</li>
	<li>1 с.л. семена чия</li>
	<li>250 мл. (кокосова) вода</li>
</ul>

За да направим смутито е лесно - слагаме всичко в блендера и смиламе. В рецептите с чия аз лично обичам да оставям малко семенцата да набъбнат и тогава да смеля. Или още по-добре - слагам семената чия, след като съм смляла останалите съставки и оставям да набъбнат. Нямах кокосова вода вкъщи и трябваше да използвам чешмяна, но съм сигурна, че с кокосова вода ще стане мнооого по-хубаво.

Наздраве! :)