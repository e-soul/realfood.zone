# Чесново хлебче с кашкавал

![Вкусно!](/images/2017/12/50B94DD3-15B5-4040-9A00-37899EE24446-1024x768.jpeg "Да Ви е сладко!")

Предлагам рецепта за изключително меко, топящо се в устата и много вкусно чесново хлебче. Тестото може да се използва и като блат за пица. Оригиналната рецепта е <a href="https://bakeeatrepeat.ca/perfect-thin-crust-pizza-dough-recipe/" rel="noopener" target="_blank">тук</a>

Продукти за 4 пици/хлебчета с размер като този на снимката(около 25 см диаметър)

<ul>
	<li>600 гр. брашно от спелта</li>
	<li>13гр. сол (супена лъжица)</li>
	<li>3 гр. суха мая</li>
	<li>60мл. зехтин</li>
	<li>414мл. студена вода</li>
</ul>

Смесих всички продукти в купа и бърках с ръка. Тестото се получава доста лепкаво, но стига да може да се отделя от купата, брашното е достатъчно. Ако, обаче, не се отделя от купата(аз използвах метална купа), добавете още малко брашно. Готовото тесто прехвърлих върху плота, който предварително поръсих с малко брашно. Оформих топка и поръсих с брашно. Разделих на 4 равни части. Три от частите сложих в пликчета във фризера. Така могат да престоят 3 мсеца. Останалото парченце тесто оставих в купата на стайна температура за половин час(може да се пропусне тази стъпка, аз просто приготвих тестото по-рано, от колкото ми трябваше). 

Междувременно загрях фурната на 220 градуса и сложих вътре тавата, в която по-късно пекох хлебчето, заедно с хартия за печене. Внимавайте, защото има хартии за печене, които изгарят на високи температури. Моята не изгоря(купувам си я от ДМ - марка Profissimo). Идеята е съда да е добре загрят преди да сложим хлебчето вътре. Ако имате съд за печене на пица - още по-добре.

С набрашнени ръце оформих хляба, но имайте предвид, че тестото е дооооста еластично и пицата може да стане супер тънка и да се скъса на места. Смятам, че за тази част, се изисква повече майсторлък, който аз все още нямам, но пак се получи горе-долу добро хлебче :) След като сложих хлебчето в съда за печене, поръсих с още малко брашно.

След като пекох питката 5-6 минути, извадих и натроших отгоре масло на стайна температура, смесено с чесън. Поръсих с рендосан кашкавал и най-отгоре, разбра се, чубрица и шарена сол. Пекох още няколко минути, докато се разтопи кашкавала. Хлебчето е вкусно както топло, така и студено.

Добър апетит!

![Вкусно!](/images/2017/12/DB75FA82-063A-4E60-A4FC-D94F9D201F83-1024x768.jpeg "Да Ви е сладко!")

![Вкусно!](/images/2017/12/4BD3E0DD-5AF6-49E8-ABF3-91DFDEFE8CE9-768x1024.jpeg "Да Ви е сладко!")
