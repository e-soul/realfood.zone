---
title: За Мен
description: Здравейте и добре дошли в моя блог!
---
Много се радвам, че дойде времето, в което ще започна да публикувам това, което готвя, защото то е много! Готвя всеки ден, по няколко пъти на ден. Много държа на качествената храна. Не обичам пакетирани, преработени храни. Изобщо много чета етикетите на храните, които купувам (а може би не трябва чак толкова). Това, разбира се, не означава, че не консумирам от време на време и пакетирана, преработена, вредна храна, но в преобладаващото време от годината готвя истинска храна. С продукти, които природата ни дава и едни хора ни я предоставят в магазините, фермите и пазарите, за да можем да я консумираме в нейната цялост и прелест. С малко подправки, любов и много желание.

Харесвам както постните манджи, така и месните, така и тези с риба, така и сладкишите – сурови и печивата. Напоследък може би по-често готвя постни ястия, но и всеки ден месо не е редно да се яде. Вярвам, че най-добрият хранителен режим е разнообразният. Ще се старая и рецептите да бъдат такива, за да има за всекиго по нещо. Не съм почитател на ястия плувнали в мазнина, или пък такива с чаша бяла захар и още една бяло брашно и още една рафинирано олио в рецептата, така че ако търсите такива рецепти, просто подминете този блог. Няма да съм ви полезна. За всички останали, ще се радвам да сме си взаимно полезни. Човек се учи докато е жив и се надявам и аз да науча нещо от вас в кулинарния свят.
